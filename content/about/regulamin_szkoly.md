---
title: "REGULAMIN POLSKIEJ SZKOŁY SOBOTNIEJ W BURNLEY"
draft: false
type: "page"
disable_copy: true
---


## WSTĘP

Polska Szkoła Sobotnia w Burnley jest placówką działającą charytatywnie
na zasadach szkół uzupełniających, do której uczniowie przychodzą
dobrowolnie, aby uczyć się języka polskiego, historii, geografii,
religii, kultury i treści z innych dziedzin takich, jak: plastyka czy
muzyka występujących w korelacji z zagadnieniami z wymienionych wyżej
przedmiotów. Regulamin szkoły zawiera informacje dotyczące struktur
placówki, prawa i obowiązki uczniów oraz ogólne postanowienia i
regulacje. Szkoła zobowiązuje swoich uczniów do rzetelnej nauki,
tworzenia przyjaznej atmosfery w szkole, okazywania szacunku dorosłym i
kolegom. Zachęca do stawiania sobie najwyższych wymagań na miarę
własnych możliwości. Określa on również zasady współżycia uczniów i
nauczycieli, których powinno łączyć zrozumienie, życzliwość i szacunek.
Tworzy także warunki dla rozwijania samorządności, partnerstwa i
ponoszenia przez uczniów współodpowiedzialności za funkcjonowanie szkoły
i mienie placówki, przygotowując ich do dorosłego życia w demokratycznym
państwie.

## POSTANOWIENIA OGÓLNE

Każdy członek społeczności szkolnej (uczeń, nauczyciel, inny pracownik,
rodzice, prawni opiekunowie) bez względu na swój wiek i funkcje w
szkole, mają obowiązek poszanowania cudzej godności osobistej i zdrowia
oraz własności innych, a także maja prawo wymagać poszanowania własnej
godności, własnego imienia oraz mienia.

Nikt nie ma prawa do wykorzystywania swojej przewagi wynikającej z
wieku, funkcji lub siły fizycznej do naruszania godności i praw drugiego
człowieka.

Uczniowie powinni wyglądać schludnie i czysto. Zabrania się młodszym
uczniom przynoszenia do szkoły wartościowych przedmiotów i używania w
czasie zajęć telefonów komórkowych. Uczniom nie wolno samowolnie
opuszczać terenu szkoły i spożywać posiłków w czasie lekcji (względy
zdrowotne pozwalają na odstąpienie od zakazu). Na terenie szkoły
obowiązuje całkowity zakaz: wprowadzania zwierząt, palenia tytoniu,
posiadania i używania nielegalnych używek oraz żucia gumy. W szkole nie
można nosić nakryć głowy i nie wolno posiadać niebezpiecznych
przedmiotów.

Administratorem danych osobowych zarówno uczniów, jak i pracowników jest
Polska Szkoła Sobotnia w Burnley. Wszelkie dane osobowe zbierane przez
szkołę przetwarzane są tylko wyłącznie na potrzeby naszej placówki.
Zebrane informacje nie mogą być przekazane instytucjom czy osobom
trzecim za wyjątkiem służb medycznych i sytuacji regulowanych prawem. Na
przechowywanie i zarządzanie danymi pracownicy oraz rodzice/opiekunowie
muszą wyrazić zgodę, poprzez wypełnienie oświadczenia o zapoznaniu się z
Regulaminem Szkoły i przestrzegania go.

## STRUKTURY ZARZĄDU SZKOŁY

### Kierownik szkoły

W strukturach zarządu szkoły wyróżnić można kierownika szkoły --
nazywanego również dyrektorem, który podejmuje decyzje w sprawach
dydaktyczno -- wychowawczych oraz zarządza wspólnie z Radą Rodziców
placówką oświatową, jego zastępcę -- wspierającego go we wszystkich
podjętych działaniach i skarbnika odpowiedzialnego za poprawne
prowadzenie rejestru przychodów i rozchodów placówki. W ramach pełnionej
funkcji kierownik jest przedstawicielem szkoły na zewnątrz, służbowym
przełożonym wszystkich pracowników i przewodniczącym Rady Pedagogicznej.
Dyrektor sprawuje opiekę nad dziećmi i młodzieżą uczącą się w szkole,
odpowiedzialny jest również za realizację zadań zgodnie z uchwałami Rady
Pedagogicznej oraz Rady Rodziców, powinien pomagać nauczycielom w
realizacji ich zadań i ich doskonaleniu zawodowym. Jego obowiązkiem jest
zapewnienie w miarę możliwości odpowiednich warunków organizacyjnych do
realizacji zadań dydaktycznych i opiekuńczo-wychowawczych. Kierownik
szkoły przy wykonywaniu zadań współpracuje z Radą Pedagogiczną, Radą
Rodziców i przedstawicielami uczniów.

Kierownik może konsultować z w/w osobami, ale ostateczna decyzja należy
do dyrektora szkoły, bowiem na nim spoczywa odpowiedzialność za pracę
placówki.

### Zasady dokonywania wyboru osób zarządzających placówką

1\. Kandydatów na stanowisko Kierownika Szkoły wybiera się z grona
wykwalifikowanej kadry pedagogicznej zatrudnionej w placówce a do Rady
Rodziców spośród Rodziców dzieci uczęszczających do Polskiej Szkoły
Sobotniej w Burnley.

2\. Do głosowania przystępują wszyscy pracownicy szkoły oraz rodzice.

3\. Wyboru Dyrektora Szkoły, jego zastępcę, skarbnika oraz Rady Rodziców
dokonuje się w wyniku jawnego głosowania poprzez podniesienie ręki,
większością głosów przy obecności przynajmniej połowy członków
społeczności szkolnej uprawnionej do głosowania.

3\. Funkcje: kierownika szkoły, zastępcy i skarbnika pełnione są przez
wybrane osoby do odwołania.

4\. Rada Rodziców wybierana jest co roku, na pierwszym zebraniu rodziców
w danym roku szkolnym.

5\. Dyrektor szkoły ma prawo odwołać skarbnika z funkcji po uprzednim
powiadomieniu Rady Rodziców i uzasadnieniu swojej decyzji, która w
szczególnych sytuacjach może zostać uchylona przez rodziców w jawnym
głosowaniu, większością głosów.

5\. Rodzice mają prawo odwołać Kierownika Szkoły i jego zastępcę z
pełnionych funkcji po uprzednim powiadomieniu ich i uzasadnieniu swojej
decyzji, która została podjęta w wyniku jawnego głosowania, większością
głosów.

6\. Członkowie odwołani z pełnionych funkcji mają prawo do odwołania się
w terminie 7 dni od daty otrzymania decyzji.

### Zasady oddelegowywania pracowników na kursy, szkolenia i konferencje

Ustala się, że dyrektor szkoły ma prawo oddelegowywać pracownika na
kurs, szkolenie czy konferencję za uprzednim uzyskaniem jego zgody.
Szkoła zobowiązuje się jednak do pokrycia kosztów dojazdu do miejsca
odbywania się wydarzenia i z powrotem oraz noclegu. Kwota diety, która
ma pokryć dzienne wyżywienie, wynosi £40.00 W przypadku poniesienia
przez pracownika dodatkowych, nieprzewidzianych kosztów, kwota ta
podlega zwrotowi, ale po udokumentowaniu wydatku.

### Zasady zatrudniania nauczycieli oraz pracowników wspomagających nauczanie w placówce i ich obowiązki

Nauczyciele i inni pracownicy zatrudniani są przez dyrektora szkoły i
pracują jako wolontariusze. Zobowiązani są do angażowania się w życie
szkoły, przygotowywanie i prowadzenie zajęć oraz organizacji spotkań z
rodzicami/prawnymi opiekunami oraz analizy osiągnięć swoich
podopiecznych, zachowując tajemnice służbowe. Za swoją pracę nie
pobierają wynagrodzenia, aczkolwiek otrzymują zwrot kosztów za dojazdy
na zajęcia oraz nie wnoszą ustalonej opłaty za szkołę, jeśli dziecko
uczęszcza do naszej placówki, a jedynie symbolicznego funta. Pracownicy
wspomagający proces dydaktyczno -- wychowawczy w naszej placówce ponoszą
50% opłat za szkołę, po roku pracy na rzecz naszej szkole. Ponadto
ustala się semestralne wyróżnienie tych nauczycieli i asystentów, którzy
sumiennie wykonują swoje obowiązki i mają bardzo wysoką frekwencję,
dopuszcza się dwie nieobecności.

## PRAWA I OBOWIĄZKI

Uczniowie Polskiej Szkoły Sobotniej oraz ich rodzice/opiekunowie prawni
zobowiązani są do przestrzegania praw i obowiązków określonych w
Statucie Szkoły.

**UCZEŃ**

**Ma prawo do:**

1. Zdobywania wiedzy i umiejętności przy wykorzystaniu wszystkich
    możliwości szkoły.
2. Podmiotowego traktowania w procesie dydaktyczno -- wychowawczym
3. Wyrażania opinii i wątpliwości dotyczących treści nauczania oraz
    uzyskiwania na nie wyjaśnień i odpowiedzi.
4. Swobody wyrażania myśli i przekonań, w szczególności dotyczących
    życia szkoły, a także światopoglądowych i religijnych -- jeśli nie
    narusza tym dobra innych osób.
5. Rozwijania zainteresowań i zdolności.
6. Do jawnej, sprawiedliwej, obiektywnej oceny swego stanu wiedzy i
    umiejętności.
7. Do korzystania z pomieszczeń udostępnionych szkole w czasie zajęć i
    w czasie wolnym od zajęć, jeśli znajdują się pod opieką nauczyciela
    lub innej osoby dorosłej upoważnionej przez dyrektora szkoły.
8. W uzasadnionych przypadkach do opuszczania zajęć za zgodą
    nauczyciela i pod jego kontrolą.
9. Zgłaszania nauczycielowi lub szkolnej służbie zdrowia złego
    samopoczucia w danym dniu.
10. Wpływania na życie szkoły poprzez udział w przygotowaniach
    uroczystości.
11. Demokratycznego wyboru swoich przedstawicieli do udziału w
    posiedzeniach organizowanych przez dyrektora.
12. Odpoczynku w czasie przerw.
13. Korzystania z zajęć dodatkowych organizowanych na terenie szkoły.
14. Przynoszenia zabawek i przedmiotów elektronicznych takich, jak:
    telefon komórkowy czy tablet oraz korzystania z nich w czasie
    przerw, ale szkoła nie ponosi odpowiedzialności za te rzeczy.

**Ma obowiązek:**

1. Systematycznego uczestniczenia w zorganizowanych zajęciach szkolnych i pozaszkolnych, jeśli zgłosił chęć udziału w nich.
2. Punktualnego i systematycznego przychodzenia na zajęcia.
3. Aktywnego udziału w lekcjach i przestrzegania ustalonych zasad porządkowych.
4. Uzupełniania braków wynikających z absencji.
5. Wykonywać polecenia nauczyciela oraz innych osób
                związanych ze szkołą.
6. Chronienia własnego życia i zdrowia oraz
                przeciwdziałania zagrożeniom życia i zdrowia innych.
7. Przestrzegania zasad bezpieczeństwa i higieny pracy.
8. Zachowania zasad higieny osobistej i higieny otoczenia
9. Dbania o ład i porządek oraz wspólne dobro szkoły i jej
                estetyczny wygląd.
10. Pozostawienie pomieszczeń lekcyjnych w nienagannym
                porządku.
11. Stosowania się do zasad kultury współżycia wobec
                kolegów, nauczycieli i innych osób.
12. Starannego prowadzenia zeszytów i ćwiczeń zgodnie z
                wymaganiami nauczyciela.
13. Odrabiania prac domowych.
14. Podporządkowywania się zaleceniom i zarządzeniom
                Dyrektora Szkoły, Rady Pedagogicznej i nauczycieli.
15. Przeciwstawiania się przejawom agresji i brutalności.
16. Szanowania poglądów i przekonań innych ludzi.
17. Poszanowania wyposażenia szkoły i własności innych osób.
18. Naprawienia wyrządzonej szkody.

**RODZICE/OPIEKUNOWIE PRAWNI**

**Mają prawo do:**

1. Informacji o osiągnięciach i postępach w nauce ich dzieci.
2. Odwołania od decyzji nauczyciela i innych osób.
3. Korzystania z książek i innych pomocy szkolnych za zgodą osób
    odpowiedzialnych za te przedmioty.
4. Uczestniczenia w Walnym Zebraniu i decydowaniu o wydarzeniach
    organizowanych w szkole.
5. Odwołania Kierownika Szkoły i jego zastępcy z pełnionych funkcji.
6. Wystapienia do dyrektora z prośbą o zwrot wpłaconego czesnego, ale w
    wyjątkowych sytuacjach, tj. kiedy dziecko rezygnuje ze szkoły po
    jednodniowym pobycie w placówce, o ile nie uczestniczyło w próbnych
    zajęciach.
7. W uzasadnionych sytuacjach rodzice/opiekunowie mogą wystąpić do
    dyrektora z prośbą o rozłożenie opłat na dwie raty lub o zwolnienie
    z części czesnego, do 50% obowiązującej kwoty, ale muszą wypełnić
    odpowiednie formularze.
8. Uzyskania informacji na temat sposobu przechowywania danych
    osobowych ich dzieci.

**Mają obowiązek:**

1. Zapisania uczniów do szkoły i dokonania opłaty w określonym
    terminie. Wysokość oplat jest publikowana na [stronie szkoły](/dla-rodzicow/cennik/).
2. Rodzice/opiekunowie muszą dokonać wpłaty pełnej kwoty czesnego.
3. Wypełnienia formularza, podając aktualne dane kontaktowe.
4. Usprawiedliwić nieobecności i spóźnienia swoich dzieci.
5. Punktualnego przyprowadzania do szkoły i zabierania ucznia po
    zajęciach, w przypadku dzieci powyżej 12 roku życia rodzice mogą
    wyrazić zgodę na samodzielne przychodzenie do placówki i powrót do
    domu, ale muszą napisać oświadczenie, że biorą na siebie
    odpowiedzialność za bezpieczeństwo swoich pociech w drodze do i ze
    szkoły.
6. Pomagania dzieciom w pracach domowych.
7. Zapoznawania się z zawiadomieniami przekazywanymi przez uczniów albo
    inną drogą.
8. Dbania o porządek na terenie szkoły.
9. Wspomagać szkołę i Zarząd Szkoły w podjętych zadaniach oraz
    dokonywać wpłat na Komitet Rodzicielski.

### NAGRODY I KARY

**Kary stosuje się za:**

- niewłaściwe zachowanie w stosunku do nauczycieli, uczniów oraz innych
  pracowników szkoły,
- używanie wulgarnego słownictwa,
- niszczenie mienia szkoły,
- uleganie nałogom (picie alkoholu, palenie tytoniu, używanie
  narkotyków),
- kradzieże,
- stosowanie przemocy wobec innych,
- niewłaściwe zachowanie na zajęciach,
- nieprzestrzeganie regulaminu szkoły.

**Formy karania:**

- upomnienie ucznia przez nauczyciela na forum klasy i odnotowanie tego
  faktu w specjalnym zeszycie,
- wezwanie rodziców na rozmowę,
- nagana dyrektora szkoły,
- odwołanie z pełnionych funkcji w organizacjach szkolnych,
- zawieszenie w obowiązkach ucznia,
- wydalenie ze szkoły.

**Społeczność uczniowska, nauczyciel i dyrektor nagradzają ucznia za:**

- rzetelną i systematyczną naukę,
- wzorową postawę i min. bardzo dobrą frekwencję,
- wybitne osiągnięcia,
- zaangażowanie w prace społeczne na rzecz szkoły i środowiska.

**Rodzaje nagród:**

- pochwała nauczyciela na forum klasy,
- pochwała dyrektora szkoły,
- wysłanie listu pochwalnego do rodziców,
- dyplom,
- nagroda rzeczowa,
- inne nagrody ustalone przez Grono Pedagogiczne i Zarząd Szkoły.

## POSTANOWIENIA KOŃCOWE

Uczniowi przysługuje prawo odwołania się od kary w terminie 14 dni od
jej ogłoszenia. Odwołania może dokonać tylko pisemnie. O wszystkich
wymierzonych uczniowi karach informowani są jego rodzice lub prawni
opiekunowie.

W przypadku, gdyby dziecko uległo wypadkowi, rodzice będą o tym
natychmiastowo powiadomieni. Przy małych obrażeniach osoba
przeszkolona w udzielaniu pierwszej pomocy udzieli uczniowi pomocy.
Przy obrażeniach wymagających pomocy lekarskiej zostanie wezwana
karetka pogotowia. Żadne lekarstwa nie będą podawane dziecku bez
uprzedniej zgody rodziców.

Wszystkie skargi dotyczące szkoły należy kierować do Kierownika Szkoły
lub Zarządu Rady Rodziców.

## KLAUZULA ROZWIĄZANIA

W przypadku zaprzestania działalności organizacji albo rozwiązania
placówki z różnych przyczyn, kwota, która pozostanie po oddaniu
wszelkich długów oraz przedmioty, w posiadaniu których była placówka,
zostaną przekazane na rzecz innych organizacji o podobnych celach, nie
działających dla zysku organizacji ani poszczególnych jej członków.

*Burnley, 14.09.2024*

## PRZEDSTAWICIELE ZARZĄDU SZKOŁY

**Kierownik placówki**

**Z-ca kierownika**

**Przewodniczący Rady Rodziców**
